---
name: 'Presidenten'
iconUnicode: '1F9D1'
minPlayers: 3
maxPlayers: 5
lowestCard: '3'
highestCard: '♣3'
---
## Mål

Å være den første til å kvitte seg med alle kortene sine, og dermed bli «president».

## Oppsett

Fjern alle jokere fra kortstokken.

Hele kortstokken deles ut. Det kan godt hende at noen spillere får ett kort mer enn
de andre.

## Spillets gang

Titlene bedømmes av plassen man havnet på i forrige runde, og brukes dermed ikke
den første runden:
- President (førsteplass)
- Visepresident (andreplass)
- Arbeider (midterste plass)
- Viseboms (nest siste plass)
- Boms (siste plass)

Kortenes verdi i stigende rekkefølge:

3, 4, 5, 6, 7, 8, 9, 10, knekt, dronning, konge, ess, 2 og ♣3.

♣3 slår hele bunken ut av spillet. Den kan legges på uansett om det spilles med én
eller flere like. Mange har også som regel at ♣3 ikke kan være det siste kortet på hånden, eller legges på et rent bord. Én variant tillater også viseboms/boms å beholde ♣3 ved bytting av kort i starten av spillet.

4 kort av samme verdi lagt på etter hverandre gjør at bunken går helt ut av spillet.

Første runden starter spilleren som har ♦3. De neste rundene er det bomsen som
starter.

Den som legger på det første kortet i en bunke bestemmer antall kort som skal
legges på: enten 1, 2, 3 eller 4 kort av lik verdi.

Kortene som legges på skal være av samme eller høyere verdi som det øverste kortet
i bunken.

Dersom man ikke kan, eller vil, legge på melder man pass, og kan dermed ikke legge
på kort igjen før bunken er gått ut og det er sin tur. Hvis alle spillerne melder pass går bunken helt ut av spillet, og den som la på det siste kortet starter den nye bunken. Dersom de ikke har flere kort igjen, starter neste spiller den nye bunken.

Det spilles helt til det kun er én spiller igjen som sitter med kort på hånden,
som dermed er blitt boms.

Basert på utfallet av den forrige runden skal man i starten av neste runde bytte
kort etter utdeling. Byttingen gjøres slik:
- Presidenten gir to valgfrie kort til bomsen
- Visepresidenten gir ett valgfritt kort til visebomsen
- Arbeideren beholder alle kortene sine, og mottar heller ingen
- Visebomsen gir sitt beste kort til visepresidenten
- Bomsen gir sine to beste kort til presidenten
